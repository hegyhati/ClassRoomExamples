Megduplázódott a tigrisek száma 2006 óta Indiában

A 20. század elején még 100 ezerre becsülték a tigrisek számát Ázsiában. 2006-ra azonban Indiában - ahol a vadon élő tigrisek többsége él - már csupán 1 411 egyedet tartottak nyilván.

További csökkenés helyett a számuk ugyanakkor azóta megduplázódott. Vasárnap tették közé a legutóbbi tigrisösszeírás eredményét, 3 167 vadon élő egyedet tartanak számon Indiában.

A Természetvédelmi Világalap (WWF) szerint ez a világ vadon élő tigrisállománynak mintegy 70 százaléka.

Az eredményről büszkén számolt be India miniszterelnöke, Narendra Modi, aki szerint az emberiség jobb jövője érdekében meg kell védeni a környezetünket és a biológiai sokféleséget.

Indiában 50 éve indult el a Tigrisprojekt elnevezésű természetvédelmi program. A tigrisek száma ugyanis az 1940-es években kezdett meredeken csökkenni, miközben az emberi populáció növekedett. (1971-ben India lakossága 547 millió volt, mostanra 1,4 milliárdra emelkedett.)

A WWF szerint a mezőgazdasági terjeszkedés, az erdőirtás és a kiépülő infrastruktúra feldarabolta a tigrisek élőhelyeit, ami számukra azért különösen pusztító, mert nagy területeket kóborolnak be. Szintén a WWF megállapítása, hogy a tigrisek a korábbi területeiknek már csak a 7 százalékán élnek.

Mindez együtt járt az ember és a tigris közötti konfliktusok számának növekedésével. Az elmúlt évtizedekben többször előfordult, hogy tigris támadt emberre.

Bár India 1972-ben hivatalosan betiltotta a tigrisvadászatot, az orvvadászat tovább apasztotta a számukat. (A tigrisek csontjait és más részeit gyakran használták a hagyományos kínai gyógyászatban.) Volt olyan indiai rezervátum, ahol az orvvadászat miatt teljesen kipusztult az állomány 2005-ben.

A Tigrisprogramban India 53 tigrisrezervátumot alakított ki, ezek összesen közel 75 800 négyzetkilométert fednek le. A hatóságok egész falvakat telepítettek át, hogy helyet csináljanak a tigriseknek, és vadvédelmi folyosókkal kötötték össze az élőhelyeiket.

A megszerzett tapasztalatait India elkezdte megosztani olyan országokkal - Thaifölddel, Kambodzsával, Malajziával, Bangladeshel és Bhutánnal - ahol csökken a vadon élő tigrisek száma. Eközben pedig programot indítottak a 70 éve Indiában kipusztult gepárdok visszatelepítésére is.
