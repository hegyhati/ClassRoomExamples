A Wizz Air lett a legpontatlanabb légitársaság Nagy-Britanniában

Egymást követő második évben is a Wizz Air gépei késtek a legtöbbet.

A nagy légitársaságok közül már a második egymást követő évben a Wizz Air lett a legpontatlanabb szolgáltató Nagy-Britanniában a polgári légi felügyelet adatai szerint, miután a magyar gyökerű vállalat gépei tavaly átlagos 46 percet késtek - írja a The Independent. A Wizz Air-járatok nyolc repülőteret érintenek a szigetországban, így Gatwicket és Lutont, valamint Birmighamet és Edinborought.

A 2. helyen a német TUI végzett, mindössze 3 perccel lemaradva, míg a 3. a Qatar Airways lett, 32 perccel. Az átlag 23 perc volt.

Civil szervezetek arra figyelmeztetnek, hogy a hatóság azon túlmenően, hogy az adatokat közzéteszi, nem sokat tud tenni a pontatlan cégek ellen, mert indíthat ugyan pert, de azok általában évekig elhúzódnak. Így a vétkesek többnyire megússzák, ha cserben hagyják az utasokat. Hatékonyabb volna, ha az ellenőrző szerv jelentős büntetéseket szabhatna ki, de arra jelenleg nincs joga.

A The Independent arról ír: a hatóság képviselője úgy nyilatkozott, hogy már jelezték a gondokat a Wizz Airnek és együtt próbálnak javulást elérni. Annál is inkább, mert aránytalanul sok fogyasztói panasz érkezik a légitársaság ellen, egy februári utaselégedettségi felmérésen például a legrosszabbul értékelt lett a rövid távú utakat kínálók közül.

A Wizz Air nem reagált a legújabb kétes elsőségre. Váradi József, a légitársaság vezérigazgatója mindenesetre néhány hete egy sajtótájékoztatón beszélt a késésekről: mind mondta, sokáig az volt a gond, hogy egy napi műszak 11-11,5 órából állt a személyzetnek, így ha késés volt, könnyen kicsúszhattak az engedélyezhető 12 órából, vagyis személyzetet voltak kénytelenek cserélni. Mostantól már 2-3 órás pufferrel tervezik a műszakokat – ígérte.
