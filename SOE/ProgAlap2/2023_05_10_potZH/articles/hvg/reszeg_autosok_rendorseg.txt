Húsvéthétfő délelőttig 122 részeg sofőrt kapcsoltak le a rendőrök Budapesten

Ahhoz képest, hogy tízezernél is több autós ellenőriztek, egy százalékos találati aránnyal emeltek ki a forgalomból ittas sofőröket. Vagy ugyanez sokkal pesszimistábban megfogalmazva: százból egy autós részegen ül be vezetni.

Péntek óta tart a rendőrség ellenőrzése, hétfő délelőttig 11 137 sofőrt szondáztattak meg – közölte a Budapesti Rendőr-főkapitányság. A rendőrök városszerte intézkedtek, volt olyan helyszín, például a Petőfi híd, ahol minden áthaladó jármű vezetőjét ellenőrizték.

A húsvéti hosszú hétvége alatt péntek és húsvéthétfő délelőtt között 122 ittas vezetőt találtak a rendőrök. Vagyis az ellenőrzött járművezetők egy százaléka ittasan ült be az autójába – és reméljük, a húsvéthétfő délutánja nem ront nagyon a helyzeten.

Az ellenőrzésben részt vesz a BRFK központi közlekedésrendészete és a kerületi rendőrkapitányságok állománya is.
