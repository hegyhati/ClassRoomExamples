Gyarapodtak a tigrisek Indiában

A helyi természetvédők nagy sikere: tíz, vadon élő tigrisből hét Indiában él, ami egyúttal azt is jelenti, hogy a 17 évvel ezelőtti mélypont óta jelentősen nőtt az állatok száma az országban.
A vasárnap közzétett adatok szerint a 2006-os mélypont óta kétszeresére nőtt, elérte a 3167 példányt a tigrisek száma Indiában. Ázsiában százezer tigris élt a XX. század kezdetén, de a emberi civilizáció terjeszkedése miatt a csúcsragadozók száz év alatt a teljes kihalás szélére kerültek.

A CNN beszámolója szerint az indiai tigrisek gyarapodása azért nagy siker, mert idén 50 éve, 1973-ban indult a megmentésükre indított állami program.

Az azóta eltelt évtizedek során India lakossága megháromszorozódott. A tigrisek jelenleg 53 rezervátumban, összesen 75 800 négyzetkilométeres területen élnek.

Becslések szerint a földön jelenleg 4500 tigris él vadon – tehát a teljes populáció 70 százaléka mostanra már Indiában található.

Az indiai miniszterelnök, Narendra Modi az évforduló alkalmából ellátogatott két vadvédelmi területre, és a biológiai sokszínűség védelmének fontosságát hangsúlyozva bejelentette, hogy a 70-es években kiveszett gepárdok visszatelepítését is megkezdik.

Az indiai tigriseket máig orvvadászok tizedelik, de az is előfordul, hogy élelem után kutatva emberi településre tévednek és riadalmat keltenek.
