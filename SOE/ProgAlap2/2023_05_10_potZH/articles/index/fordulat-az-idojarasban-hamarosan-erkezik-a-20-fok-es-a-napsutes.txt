Fordulat az időjárásban: hamarosan érkezik a 20 fok és a napsütés

Egyre kevésbé kell számítani éjszakai fagyokra, és kedden ugyan érkezik egy gyenge hidegfront, az ország egyes részein a 20 fokot is megközelíthetjük.

Az Indexen az utóbbi napokban többször írtunk arról, hogy a télies időjárás nem kímélte a húsvéti időszakot. A hétvégén több hidegrekord is megdőlt szerte az országban; köztük a legalacsonyabb maximum-hőmérséklet 26 éves fővárosi rekordja is. Arról, hogy miképp lepte el a hó Magyarországot az elmúlt napokban, ebben a galériánkban nézhet fényképeket.

Húsvéthétfő reggelén helyenként még mindig párás, ködös lehet a levegő. Később azonban többórás napsütésre számíthatunk az ország sok területén, és egyedül keleten, délkeleten lesz több felhő, helyenként záporokkal.

Az északias szél feltámad, néhol megerősödik. A hajnali fagy még nem szűnik meg teljesen, délután azonban a maximumok 11 és 17 fok között alakulnak.

Másnap ennél is jobb idő lesz.

Kedden ismét érkezik egy gyenge hidegfront, amelynek hatására megnövekszik a felhőzet, a Dunántúlon többfelé eshet az eső, keleten záporok alakulhatnak ki. Ennek ellenére a csúcshőmérséklet több helyen 15 fok fölé emelkedhet, és délen megközelítheti a 20 fokot is.

Szerdán az ország nagy részén napos, fátyolfelhős idő lesz, kisebb csapadékra lehet még számítani. Napközben 14 és 19 fok között alakul a csúcshőmérséklet. Az Időkép beszámolója szerint fagyokra egyre kevésbé kell számítani, kedden és szerdán csak a leghidegebb völgyekben süllyedhet 0 fok alá a hőmérséklet.
