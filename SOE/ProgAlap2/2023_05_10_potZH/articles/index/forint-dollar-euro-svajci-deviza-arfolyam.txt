Egy lépéssel hátrébb lépett a forint, hogy utána kettőt léphessen előre

Minimálisan mozgott a forint a főbb devizákhoz képest hétfőn reggel a csütörtök esti szintekkel összevetve, ami a múlt héten az utolsó kereskedési nap volt.
Reggel 7 órakor az euró jegyzése 374,36 forintra változott a csütörtök esti 374,39 forintról. A svájci frank jegyzése 378,92 forintról 379,01 forintra, a dolláré pedig 343,11 forintról 343,45 forintra mozdult el.

Az euró árfolyama a csütörtök esti 1,0912 dollárról 1,0899 dollárra gyengült hétfőn reggel.

Mérföldkőhöz közelít a forint

Hatalmas mérföldkőhöz közelít a forint, hamarosan egyéves csúcsra léphet a dollárral és az euróval szemben, az elemzők már azt találgatják, mikor lesz újra 370 forint egy euró. Az európai tőzsdéken pozitív hangulat uralkodik, és a magyar BUX-index is pluszban zárta a hetet, a hazai blue chipek valósággal szárnyaltak. A nyersolaj ára már harmadik hete emelkedik, a földgáz ára viszont csökkent.

A következő időszakban az árfolyamot elsősorban az befolyásolja, hogy az Európai Unió folyósítja vagy visszatartja a Magyarországnak járó forrásokat – az előbbi esetben erősödhet, míg az utóbbiban gyengülhet a forint. Szintén befolyásolhatják az árfolyamot az energiaárak, illetve a monetáris politika: egy túl korai kamatcsökkentés gyengíthetné a szintet, míg egy kitolt lazítás erősíthetné azt.

Amennyiben az uniós források viszonylag rövid időn belül megérkeznek, akkor a 370-es árfolyam mindenképp elérhető, de ennél némileg még tovább is erősödhet a magyar fizetőeszköz – mondta el lapunknak Regős Gábor, a Makronóm Intézet vezető elemzője.
