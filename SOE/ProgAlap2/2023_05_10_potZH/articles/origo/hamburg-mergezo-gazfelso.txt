Vészhelyzet Hamburgban, mérgező füstfelhő közeledik a város felé - videó

Komoly tűz ütött ki vasárnap reggel két raktárban Hamburg Rothenburgsort nevű városrészében, a füstfelhő a német nagyváros központja felé tart - jelentette be a tűzoltóság, amely "szélsőségesen veszélyesnek" minősítette a helyzetet.

A levegőben lévő füstgázok és vegyszerek okozta veszély miatt a tűzoltók azt javasolták, hogy a város északkeleti övezetének jelentős részében mindenki tartsa zárva az ablakokat és az ajtókat, senki ne használjon légkondicionáló berendezést.

A SZAKHATÓSÁGOK MÁR 140 EMBERT EVAKUÁLTAK.

Egyelőre nem tudni a tűz keletkezésének az okát. Az NDR német regionális közszolgálati rádióállomásnak a tűzoltóság képviselői azt mondták:

FENNÁLL A VESZÉLYE ANNAK, HOGY MÉRGEZŐ, IGEN TOXIKUS HIDROGÉN-SZULFID KERÜLT A LEVEGŐBE.

A tűzoltók is csak légzőkészülékben dolgozhatnak a helyszínen.

A Deutsche Bahn német vasúttársaság azt közölte, hogy felfüggesztették a forgalmat Hamburg és Büchen között.
